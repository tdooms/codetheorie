Dondeyne had een van de zeven Verboden Boeken onder zijn schort
verstopt en Louis meegelokt. Zij zaten onder de slingerplanten van
de grot van Bernadette Soubirous.
Dondeyne’s Boek was ABC, een weekblad van de socialisten dat
vast en zeker op de Index van het Vaticaan stond en dat hij van zijn
broer gekregen had toen hij in het ziekenhuis lag. Hij was daar van-
daan gekomen met een scharlaken oor, waar hij vaak aan trok. Over-
dag lag het Boek onder zijn kast, met zijn bottines ervoor.
De vier pagina’s die nu ontbraken lagen glanzend, ongekreukt maar
gerafeld aan de randen, onder het blauwe pakpapier in de lade van
Dondeyne’s lessenaar. Voor alle veiligheid had hij het papier vastge-
prikt met punaises – duimspijkers moet je zeggen, eiste Louis’ ­Peter,
maar Louis zei het nooit, hij werd al genoeg uitgelachen om zijn uit-
spraak.
De opengevouwen bladzijden glommen in de zon en waren in het
midden deerlijk gespleten door de schaduw en de gekartelde scheur.
Louis zou nooit zijn eigen Verboden Boeken vaneenrijten, zelfs niet
in het dreigendste gevaar om ontdekt te worden. Maar Dondeyne
was een Hottentot.
De vier Apostelen hadden zeven Verboden Boeken. Vlieghe had
er drie, Liefde in den mist, een programma van de operette ‘Rose-
Marie’, en het gevaarlijkste, een levensbeschrijving van G.B. Shaw, de
ketter en vrijmetselaar. Byttebier had Vertellingen van de Zuidzee en
een ­foto van Deanna Durbin in onderjurk, erg genoeg om als Boek
­beschouwd te worden. Het Boek van Louis zou hem misschien niet
in opspraak hebben gebracht als de Zusters het gevonden hadden,
hij had het ook openlijk tussen de beduimelde, lekker ruikende Da-
vidsfondsboeken die hij na het Paasverlof had meegebracht kunnen
schuiven, maar was het opzet al niet voldoende als je heimelijk een
boek, in je tabbaard gewikkeld, binnensmokkelde, binnen de hoge
muren van het Gesticht? Het heette De Vlaamsche Vlagge, het was
door Papa zelf ingebonden in een roodbruin kartonnen omslag, je
kon het bindwerk van Papa meteen herkennen, want hij hakte de
randen, onder de snijmachine als een guillotine, onmeedogend dicht
bij de tekst af. In De Vlaamsche Vlagge ging het over opstandige se-
minaristen aan het einde van de vorige eeuw die, aangewakkerd door
langharige priesters met pince-nez, tegen de Belgische, dus Vlaams-
vijandige ministers en bisschoppen complotteerden in het holst van
de nacht, in een geheim verbond, De Swigende Eede. Louis had het
boek thuis uit de boekenkast gestolen omdat hij Papa had horen be-
weren dat de pastoors, die deze teksten bij hun parochianen vonden,
onmiddellijk met de ban van de Heilige Kerk dreigden. Toen zij het
schamel boek zonder illustraties, met de grauw gedrukte iele lettertjes
zagen waren de andere drie Apostelen niet onder de indruk geweest.
Alleen omdat Louis overdreven vurig herkomst, inhoud en gevaar
had opgeroepen, hadden zij het vormloze ding als Verboden Boek
aanvaard en het naast de andere gelegd, die avond, op het hoofdkus-
sen van Byttebier, en drie kruistekens geslagen en gefluisterd: ‘In de
zwarte boeken – moet ge ’t zoeken. – Dat wordt gevraagd – door de
heilige maagd.’ Geen van de Verboden Boeken mocht gelezen worden
zonder dat er minstens één andere Apostel meelas.
